<div class="chapter hashnav">
    <div class="section hashnav">
        <div class="backTo"><a href="#"><i class="fa fa-reply"></i> back to source</a></div>
        <div class="ch_name">आकाशाधिकरणम्</div>
        <hr>
        <div class="sname">विद्वान्  मणिद्राविडः, चेन्नै</div>
        <div class="bhashya">आकाशस्तल्लिङ्गात् 1। छान्दोग्ये “त्रयो होद्गीथे कुशला बभूवुः शिलकः शालावत्यः, चैकितायनो दाल्भ्यः, प्रवाहणो जैवलिः”2 इति त्रयाणां संवादं प्रकृत्य प्रश्नोत्तरवाक्यसन्दर्भे आम्नायते – “अस्य लोकस्य का गतिरिति, आकाश इति होवाच, सर्वाणि ह वा इमानि भूतान्याकाशादेव समुत्पद्यन्ते, आकाशं प्रत्यस्तं यन्ति, आकाशो ह्येवैभ्यो ज्यायान्  , आकाशः परायणम्  , स एष परोवरीया-नुद्गीथः, स एषोऽनन्तः, परोवरीयो हास्य भवति, परोवरीयसो ह लोकान् जयति य एतदेवं विद्वान्परोवरीयां-समुद्गीथमुपास्ते” इति ।</div>
        <div class="bhashya">अत्र उद्गीथावयवे ओङ्कारे सम्पाद्योपास्यः आकाशः भूताकाशो वा ब्रह्म वेति संशयः। वेदे आकाशशब्दस्य उभयत्र प्रयोगदर्शनात् । </div>
        <div class="bhashya">पूर्वाधिकरणे फलरूपतात्पर्यलिङ्गोपेततया प्रबलेन सर्वपाप्मोदितत्वरूपब्रह्मलिङ्गेन रूपवत्त्वाद्यब्रह्मलिङ्गबाधेऽपि इह आकाशशब्दस्य भूताकाशे शक्तस्य श्रुतित्वात् सर्वभूतोत्पत्तिकारणत्वादि-ब्रह्मलिङ्गेन तद्बाधासम्भवात् पूर्वन्यायाभावेन पूर्वपक्षोत्थानात् प्रत्युदाहरणं सङ्गतिः । </div>
        <iframe class="video" width="420" height="315" src="http://www.youtube.com/embed/2GCIrnM0fP0"></iframe>
        <div class="bhashya">पूर्वपक्षस्तु - इदमाकाशपदं भूताकाशपरमेव, तत्र तस्य मुख्यत्वात् । क्वाचित्को ब्रह्मणि प्रयोगश्च व्यापकत्वासङ्गत्वादिगुणयोगाद् गौणः, अन्यथाऽनेकार्थत्वप्रसङ्गात् । कोशादेर्विनिगमकस्य च भूताकाश एव सत्त्वात् । काशृ दीप्तौ इति धातोः आङ्‌पूर्वान्निष्पन्नः आकाशशब्दः आ समन्तात् काशते इति व्युत्पत्त्या अपरिच्छिन्नप्रकाशे ब्रह्मणि यौगिको वा । तत्रापि रूढिर्योगमपहरति इति न्यायेन रूढार्थग्रहणसम्भवे यौगिकार्थग्रहणमयुक्तम् । न चात्र मुख्यार्थग्रहणे बाधकं किञ्चिदस्ति, वाक्यशेषस्य भूताकाशेऽपि योजयितुं शक्यत्वादिति ।</div>
        <div class="bhashya">नन्वत्र सर्वभूतोत्पत्तिकारणत्वं, तल्लयाधारत्वं, परायणपदोक्तं तत्स्थितिकारणत्वं, ज्यायस्त्वम् , अनन्तत्वमिति ब्रह्मलिङ्गानां बहुत्वात् भूयोनुग्रहन्यायेन एकस्याः आकाशश्रुतेरेव मुख्यार्थबाधो युक्त इति चेन्न । बहुभिरपि अप्रधानैः प्रधानस्य विरोधे भूयोनुग्रहन्यायस्याप्रवृत्तेः । “द्रव्यसंस्कारविरोधे द्रव्यं तदर्थत्वात्”3 इति पूर्वमीमांसाधिकरणे तथा निर्णीतत्वात् । आकाशशब्दस्य चात्रोपास्यसमर्पकतया प्राधान्यात् । </div>
        <div class="bhashya">आकाशशब्दस्य वाक्योपक्रमे श्रूयमाणत्वात् उपक्रमन्यायोऽपि भूताकाशस्यानुगुणः । अतश्च “सर्वाणि ह वा इमानि भूतान्याकाशादेव समुत्पद्यन्ते” इत्यत्र आकाशभिन्नसर्वभूतपरतया सर्वपदसङ्कोचं स्वीकृत्य लिङ्गानि भूताकाश एव नेयानीति ।</div>
        <div class="bhashya">एवं प्राप्ते सिद्धान्त उच्यते – आकाशस्तल्लिङ्गात् इति । उक्तवाक्ये आकाशपदप्रतिपाद्यं ब्रह्मैव ब्रह्मलिङ्गादिति सूत्रार्थः।</div>
        <div class="bhashya">नन्विदमयुक्तम् , उक्तवाक्ये आकाशश्रुतिः, ब्रह्मलिङ्गं चोभयमस्तीति पूर्वपक्षिणाऽपि  ज्ञातमेव । परन्तु तयोर्विरोधे लिङ्गापेक्षया श्रुतेः प्राबल्यात् लिङ्गं तदनुसारेण नेयमिति पूर्वपक्षः । एवं च तत्खण्डन-मकृत्वा कथं दुर्बललिङ्गानुसारेण निर्णयः क्रियत इति चेत्  , उच्यते ।  एवं कथयन् सूत्रकारः प्रकृते ब्रह्मलिङ्गस्य आकाशश्रुत्यपेक्षया प्राबल्यमभिप्रैतीति तावत् स्पष्टम् । तत्र युक्तिं पर्यालोचयामः । यत्र लिङ्गं श्रुत्यनुसारेण नेतुमशक्यं तत्र लिङ्गमेव प्रबलमिति मीमांसकानां सम्मतम् । अत एव “हस्तेनावद्यति” इत्यादौ अवद्यति-श्रुत्याऽवदानसामान्योक्तावपि हस्तादिसामर्थ्यरूपलिङ्गानुसारेण पुरोडाशादिसंहतद्रव्यावदानादिपरतया अवद्यतिश्रुतिसङ्कोच आश्रीयते सामर्थ्याधिकरणे । एवं प्रकृते ब्रह्मलिङ्गस्य श्रुत्यनुसारेण नेतुमशक्यत्वरूपमनन्यथासिद्धत्वं मत्वा श्रुतिबाधनक्षमत्वमभिप्रेतमिति गम्यते । तथाहि –</div>
        <div class="bhashya">इह  “सर्वाणि ह वा इमानि भूतान्याकाशादेव समुत्पद्यन्ते, आकाशं प्रत्यस्तं यन्ति, आकाशो ह्येवैभ्यो ज्यायान्  , आकाशः परायणम् , स एष परोवरीयानुद्गीथः, स एषोऽनन्तः”  इति श्रूयमाणमनन्तत्वम् उपपत्तिरूपतात्पर्यलिङ्गेन त्रिविधपरिच्छेदराहित्यरूपमिति निश्चीयते । अत्र हि जैवलिना शालावत्योक्तस्य पृथिवीलोकस्यान्तवत्त्वदोषमुद्भाव्य, तर्हि तदनन्तं वस्तु किमिति जिज्ञासायाम् , ‘आकाशः’ इत्युक्तम्। कथमाकाशस्यानन्तत्वमित्यपेक्षायाम् “सर्वाणि ह वा इमानि” इत्यादिना सर्वभूतोत्पत्तिस्थिति-लयाधारत्वोक्तेः आकाशपदप्रतिपाद्यस्य सर्वोपादानत्वलाभात् , उपादानव्यतिरेकेण उपादेयस्य सत्ताभावात् वस्तुपरिच्छेदराहित्यमुपपादितम् । सर्वभूतोत्पत्तिकारणत्वोक्त्यैव सर्गादावपि विद्यमानतालाभेनानादित्व-सूचनात् , तस्य चानित्यत्वे प्रमाणाभावात् कालपरिच्छेदाभावोऽपि सूचितः ।  “आकाशो ह्येवैभ्यो ज्यायान्” इत्युक्त्या देशपरिच्छेदाभावो दर्शितः । इत्थं त्रिविधपरिच्छेदराहित्यरूपमानन्त्यमुपपादितं श्रुत्यैव । तच्चानन्त्यं न ब्रह्मणोऽन्यत्र संभवतीति आकाशपदमुख्यार्थग्रहणे तदनन्वयात् अनन्यथासिद्धं तल्लिङ्गम् आकाशश्रुतिं स्वार्थात् प्रच्याव्य ब्रह्मपरतया व्यवस्थापयति । </div>
        <div class="bhashya">एतच्च ‘आकाशो लिङ्गात्’ इत्यनुक्त्वा ‘आकाशस्तल्लिङ्गात्’ इति सूत्रयता सूचितम् । तच्छब्दो हि तस्यैव लिङ्गं तल्लिङ्गमिति अवधारणगर्भविग्रहलाभाय । ब्रह्मण्येवान्वययोग्यम् इति तदर्थः, अन्यत्र योजयितुमशक्य-मिति यावत् । तेन ब्रह्मलिङ्गस्यानन्यथासिद्धत्वं लभ्यते ।</div>
        <div class="bhashya">न चात्र उपक्रमन्यायेन श्रुतेः प्राबल्यम् , उपक्रमस्थत्वेऽपि आकाशशब्दस्य भूताकाशे ब्रह्मणि च प्रयोगदर्शनात् सन्दिग्धत्वेन वाक्यशेषाधिकरणन्यायविषयत्वात् उपक्रमन्यायाप्रवृत्तेः । स्वार्थे निश्चितो हि उपक्रमः पश्चादापततो विरोधिनः स्वानुगुण्येन व्यवस्थापयेत् , न सन्दिग्धः । किञ्च एकवाक्ये पूर्वोत्तरयोर्विरोधे यत्रोत्तरं पूर्वानुसारेण नेतुं शक्यं तत्रैवोपक्रमन्यायावतारः । यत्र उत्तरं पूर्वानुरोधेन व्याख्यातुमशक्यं, पूर्वं तूत्तरानुसारेण नेतुं शक्यं तत्र नोपक्रमन्यायः प्रवर्तते । अत एव भाष्यम् – “यत्पुनरुक्तं भूताकाशं प्रसिद्धि-बलेन प्रथमतरं प्रतीयत इति, अत्र ब्रूमः – प्रथमतरं प्रतीतमपि सत् वाक्यशेषगतान् ब्रह्मगुणान् दृष्ट्वा न परिगृह्यते” इति, “वाक्योपक्रमेऽपि वर्तमानस्याकाशशब्दस्य वाक्यशेषवशाद् युक्ता ब्रह्मविषयत्वाव-धारणा । अग्निरधीतेऽनुवाकम् इति हि वाक्योपक्रमगतोऽप्यग्निशब्दो माणवकविषयो दृश्यते” इति च । अत्र च ‘वाक्यशेषगतान्’ ‘वाक्यशेषवशाद्’ इत्युक्त्या “सन्दिग्धेषु वाक्यशेषात्” इति न्यायस्यायं विषयः इति भाष्यकारैः सूचितम् ।</div>
        <div class="bhashya">सति चैवमनन्तत्वस्य उपपत्तिरूपतात्पर्यलिङ्गोपेततया ब्रह्मलिङ्गस्य प्राबल्ये सर्वभूतोत्पत्ति-कारणत्वाद्यपि असङ्कुचितं व्याख्येयमिति ब्रह्मलिङ्गानां बहुत्वात् भूयोनुग्रहन्यायेनापि आकाशश्रुतिबाधसिद्धिः। न च आकाशशब्दस्योपास्यसमर्पकतया प्राधान्यात् भूयोनुग्रहन्यायस्याप्रवृत्तिः इति वाच्यम् । उद्गीथावयवोङ्कारस्यैवात्रोपास्यतया आकाशशब्दार्थस्य प्राधान्यासिद्धेः।</div>
        <div class="bhashya">अतश्च मुख्यार्थबाधात् व्यापकत्वासङ्गत्वादिगुणयोगाद् गौणः ब्रह्मणि आकाशशब्दः, आ समन्तात् काशते इति व्युत्पत्त्या अपरिच्छिन्नप्रकाशे ब्रह्मणि यौगिको वा ।</div>
        <div class="bhashya">न चैवं पूर्वतन्त्रोक्तन्यायेनैवेह निर्णये अस्याधिकरणस्य गतार्थत्वादनारम्भणीयत्वं शङ्क्यम् , अनन्तत्व-लिङ्गस्य समनन्तरश्रुतोपपत्तिरूपतात्पर्यलिङ्गेन आपेक्षिकत्वव्युदासेनानन्यथासिद्धत्वं व्युत्पाद्य तेन श्रुति-बाधस्येह सम्पादनीयत्वात् , तस्य च पूर्वतन्त्रेणासिद्धत्वादिति सङ्क्षेपः ।</div>
    </div>
</div>
