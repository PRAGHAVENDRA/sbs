<div>॥ न्यायनिर्णयव्याख्या श्रीआनन्दज्ञानप्रणीता ॥</div>
<div>
	<p>अध्यस्तान्ध्यमपूर्वमर्थधिषणैर्ग्राह्यं पुमर्थास्पदं लक्ष्यं लक्षणभेदतः श्रुतिगतं निर्धूतसाध्यार्थकम् ।<br />आम्नायान्तविभातविश्वविभवं सर्वाविरुद्धं परं सत्यं ज्ञानमनर्थसार्थविधुरं ब्रह्म प्रपद्ये सदोम् ॥ १ ॥</p>
	<p>यो लोकं सकलं पुनाति निगमा यं प्राहुरेकान्ततो व्याप्तं येन जगज्जगन्ति सततं यस्मै नमस्कुर्वते ।<br />यस्मादाविरभूदशेषममरा यस्य प्रसादार्थिनो यस्मिन्पर्यवसास्यति स्फुरदिदं तस्मै नमो विष्णवे ॥ २ ॥</p>
	<p>योऽनुग्रानुग्रतेजा जनयति सकलानालयं यं लभन्ते सर्वे निर्वान्ति येन श्रुतिपथपथिका वौषडातन्वते च ।<br />यस्मै यस्मादकस्मात्परिभवचकिता यस्य संरोचयन्ते चिन्ता यस्मिन्प्रवृत्ता भृशविशदधियः संश्रये तं गिरीशम् ॥ ३ ॥</p>
	<p>भिन्दानमेनांसि दुरासदानि प्रत्यूहवर्गप्रभवानि तानि ।<br />राजानमाघातपरंपराणामारादुपासे गिरिजाभिजातम् ॥ ४ ॥</p>
	<p>श्रीमद्व्यासपयोनिधिनिधिरसौ सत्सूक्तिपङ्क्तिस्फुरन्मुक्तानामनवद्यहृद्यविपुलप्रद्योतिविद्यामणिः ।<br />क्षान्तिः शान्तिधृती दयेतिसरितामेकान्तविश्रान्तिभूर्भूयान्नः सततं मुनीन्द्रमकरश्रेणीश्रयः श्रेयसे ॥ ५ ॥</p>
	<p>यद्भाष्याम्बुजजातजातमधुरप्रेयोमधुप्रार्थनासार्थव्यग्रधियः समग्रमरुतः स्वर्गेऽपि निर्वेदिनः ।<br />यस्मिन्मुक्तिपथो मुमुक्षुमुनिभिः सम्प्रार्थितः सम्बभौ तस्मै भाष्यकृते नमोऽस्तु भगवत्पादाभिधां बिभ्रते ॥ ६ ॥</p>
	<p>यत्पादाम्बुजचश्चरीकधिषणा निर्वाणमार्गाधिगा पङ्क्तिर्मुक्तनिसर्गदुर्गदुरिता वाचंयमानामियम् ।<br />यस्मिन्नित्यमिदं शमादि समभूद्बोधाङ्करो मे यतः शुद्धानन्दमुनीश्वराय गुरवे तस्मै परस्मै नमः ॥ ७ ॥</p>
	<p>मातर्नतोऽस्मि भवतीमथ चार्थये त्वां चेतः सरस्वति परास्य पराञ्चमर्थम् ।<br />शारीरके महदनुग्रहसम्प्रसन्नमेकाग्रमस्तु वचसा सह सम्यगर्थे ॥ ८ ॥</p>
	<p>श्रद्धाभक्ती पुरोधाय विधायागमभावनाम् ।<br />श्रीमच्छारीरके भाष्ये करिष्ये न्यायनिर्णयम् ॥ ९ ॥</p>
</div>
<div class="VyakhyaDescriptor" id="">
	<p class="Avataranika">नित्याध्ययनविध्युपादापितवेदान्तवचोभिरापाततः प्रतिपन्नं शास्त्रारम्भौपयिकमनुबन्धजातं न्यायतो निर्णेतुं भगवान्बादरायणः सूत्रितवान् ’अथातो ब्रह्मजिज्ञासा’ इति तत्र प्रमातृत्वादिबन्धस्याध्यासत्वं, धर्ममीमांसया ब्रह्ममीमांसाया गतार्थताभावः, विशिष्टाधिकारिसम्भवः, विषयादिसत्त्वं चेति चत्वारोऽर्थाः सूचिताः । तथा हि – सत्यत्वे बन्धस्य बद्धाबद्धयोर्जीवब्रह्मणोरैक्यानुपपत्तेः, सत्यस्य च ज्ञानादिनिवृत्तेः, ज्ञानस्य चाज्ञानमात्रविरोधित्वात् , उत्तरज्ञानस्य च विरोधिगुणतया पूर्वज्ञानादिनिवर्तकत्वात् , विषयप्रयोजनसिद्धिहेतुतया बन्धस्याध्यासता सूचिता । पूर्वसिद्धत्वे वेदान्तविचारस्य विशिष्टाधिकारणश्चाभावे तं प्रति तत्कर्तव्यतोक्तेरयोगादगतार्धत्वं विशिष्टाधिकारिसम्भवश्च ध्वनितः । त्वमर्थदृष्टबन्धस्यान्यदीयज्ञानादनिवृत्तेः, तदर्थज्ञानमपि तन्निवहिं त्वमर्थविषयमेवेत्यर्थात्तदैक्यं  विषयः सूचितः । मुमुक्षोरथशब्दद्योतितस्य ज्ञानाय विचारविधानात्तत्साध्यज्ञानान्मुक्तिः सूचिता । ब्रह्मज्ञानाय च विचारविधानाद्ब्रह्मणः शक्यप्रतिपाद्यतया वेदान्तैः सम्बन्धेऽपि दर्शितः । तदेतद्भाष्यकृद्यथाक्रमं व्युत्पादयिष्यति । अस्य चाधिकरणस्य प्राथम्यान्नाधिकरणसङ्गतिः । उत्तराधिकरणसङ्गतिस्तु तस्यैवानेनेति नास्योच्यते । विचारविध्यपेक्षितविषयाद्यर्पकश्रुतिभिरस्योत्थानादुत्थाप्योत्थापकत्वं श्रुतिसङ्गतिः । इदं च धर्मजिज्ञासासूत्रवदुपोद्घाततया ’चिन्तां प्रकृतसिद्ध्यर्थामुपोद्घातं प्रचक्षते’ इति न्यायेन शास्त्रेण सम्बध्यते । विचारारम्भोपयोगिनीनामधिकार्यादिश्रुतीनां स्वार्थे समन्वयोक्तेरस्य विशेषतः समन्वयाध्यायसङ्गतिः । स्पष्टब्रह्मलिङ्गानां विषयाद्यर्पकवाक्यानां स्वार्थे समन्वयोक्त्या विशेषतोऽस्याद्यपादेन सम्बन्धः । पूर्वपक्षे विचारानारम्भात्तधीनज्ञानाभावादुपायान्तरसाध्या मुक्तिः । सिद्धान्ते तु तदारम्भसम्भवात्तधीनज्ञानसिद्धेस्तेनैव मुक्तिः सिद्ध्यतीति फलभेदः । तच्चेदमधीतिविधिवदन्तर्भूतमेव शास्त्रे तदारम्भकार्यतापरम् । तत्र  वेदान्तमीमांसाशास्त्रं विषयस्तदारभ्यमनारभ्यं वेति विषयाद्यसम्भवसम्भवाभ्यां संशयः । प्रामाणिकत्वेन प्रमातृत्वादिबन्धस्य सत्यतया तत्त्वज्ञानानपोह्यत्वात् , बद्धाबद्धयोर्जीवब्रह्मणोरैक्यायोगात् , तदभावे च बन्धाध्वस्तेः बन्धाध्वस्तौ च फलाभावात् , प्राच्या च मीमांसया वेदार्थमात्रोपाधौ प्रवृत्तया गतार्थत्वात् , फलेच्छावतोऽधिकारिणोऽपि तुच्छत्वात् , तद्विशेषणानां च दुर्वचत्वात् , ब्रह्मणः प्रसिद्धत्वे विषयप्रयोजनयोरनुपपत्तेः, अप्रसिद्धत्वे सम्बन्धप्रयोजनयोरसिद्धेः, तस्य च निःसामान्यविशेषत्वात् , असम्भावितविषयादिकमनारभ्यं शास्त्रमिति पूर्वपक्षः । प्रमातृत्वादेर्व्यावहारिकमानसिद्धत्वेऽपि तात्त्विकमानासिद्धतया तथाविधमानजनितबोधबाधाविरोधादुक्तविषयादिप्रतिलम्भात् , धर्ममीमांसायाश्च वेदार्थैकदेशधर्ममात्रोपहिततया ब्रह्मास्पर्शितया तन्मीमांसया गतार्थतानवकाशात् , अध्यक्षाद्यधिगतमिथ्याभवस्य बन्धस्य ज्ञाननिवर्त्यतया तन्निवृत्तिकामस्याधिकारिणः सुलभत्वात् , विशेषणानां च विवेकादीनामतीते वर्तमाने वा जन्मनि कृतसुकृतजनितचित्तप्रसादासादितानामनुमानागमाधीनतया नुव-चत्वात् , ब्रह्मणश्च ब्रह्मपदादात्मत्वाच्च सिद्धावपि विचारं विना मानादसिद्धेः, अनन्यलभ्यतया विषयत्वात् , तदवगतेश्च फलत्वात् , अत्यन्तासिद्ध्यभावाच्च, शक्यप्रतिपाद्यतया सम्बन्धादिसिद्धेरारोपितसामान्यविशेषभावमादाय तदीयविषयत्वस्य प्रतिपाद्यत्वात् उक्त-विषयादिमदिदं शास्त्रमारभ्यमिति सिद्धान्तः । तदिदं हृदि निधाय वेदान्तमीमांसाशास्त्रं व्याख्यातुकामो भगवान्भाष्यकारः शास्त्रारम्भा-र्धमाद्यसूत्रेणार्थतः सूचितं विषयादि वदितुं विरोधिनो बन्धस्याध्यासत्वं लक्षणसन्भावनासद्भावप्रमाणैः सिषाधयिपुरादावध्यासमाक्षिपति – </p>
	<p class="prateeka">युष्मदस्मत्प्रत्ययगोचरयोः इत्यादिना मिथ्येति भवितुं युक्तम् इत्यन्तेन भाष्येण । </p>
	<p class="Vyakhya">अर्थाच्च ’सुतरामितरेतरभावानुपत्तिः’ इत्यन्तेनानुपप्लुतं चिन्मात्रमात्मानमनुसन्दधानस्तत्त्वानुस्मरणं मङ्गलाचरणं विघ्नोपशमनाद्यर्थं सम्पादयति । </p>
</div>	
<div class="VyakhyaDescriptor" id="">	
	<p class="Avataranika">चैत्रे मैत्रोऽयमिति भ्रान्तिरन्यत्रैक्यप्रमित्यपेक्षा संस्कारजन्यत्वात् , तत्प्रमितिश्चैक्यकृतेत्यात्मानात्मनोरैक्याध्यासेऽपि तत्प्रमित्यादेर्वक्तव्यतां मन्वानस्तयोरैक्याभावेऽपि त्रिविधं विरोधं हेतुमाह – </p>
	<p class="prateeka">युष्मदस्मत्प्रत्ययगोचयोरिति । </p>
	<p class="Vyakhya">न च ’प्रत्ययोत्तरपदयोश्च’ इति सूत्रे प्रत्यये चोत्तरपदे च परतो युष्मदस्मदोरेकार्थवाचिनोर्मपर्यन्तस्य त्वमावादेशावित्युक्तत्वात्त्वत्पुत्रो मत्पुत्र इतिवत्त्वन्मत्प्रत्ययगोचयोरिति स्यादिति युक्तम् । ’त्वमावेकवचने’ इति सूत्रादेकार्थाभिधायिनोर्युष्मदस्मदोर्मपर्यन्तस्य स्थाने त्वमावादेशौ भवत इति व्याख्यानादेकवचन इत्यधिकारादत्र च युष्मदस्मदोरेकार्धवाचित्वस्याविवक्षितत्वात् । युष्मदस्मद्ग्रहणाविरोधादस्मदर्थे साक्षिणि नभोवदौपाधिकं बहुत्वम् । न चैवं यौष्माकीणमित्यादाविव बहुवचनमनुसृत्य विगृह्येत विरोधोक्त्यनुगुणतया यथा तथा विग्रहेऽपि निवारकाभावात् । युष्मदस्मत्पदयोश्चेतनार्थत्वादात्मानात्मवैलक्षण्यार्थमिदमस्मत्प्रत्ययगोचयोरिति वक्तव्येऽपि युष्मद्ग्रहणमत्यन्तभेदोपलक्षणार्थम् । न हि त्वङ्कारवदिदङ्कारस्याहङ्कारप्रतियोगित्वम् , एते वयमिमे वयमित्यादिप्रयोगात् । न च यूयं वयं वयमेव यूयमितिवदौपचारिकत्वम् , तत्र तथात्वाभिमानवत्प्रकृते तदभावात् । मुख्यामुख्ययोरादौ मुख्योपनिपातादस्मदर्थस्य च मुख्यत्वात्प्रथममस्मद्ग्रहणप्रसक्तावपि युष्मदर्थादनात्मनो निष्कृष्य शुद्धस्य चिद्धातोरध्यारोपापवादन्यायेन ग्रहणं द्योतयितुमादौ युष्मद्ग्रहणम् । तत्र युष्मदस्मदिति प्रत्यक्पराक्त्वेनात्मानात्मनोः स्वभावविरोधः सूच्यते । युष्मच्छब्देनाहङ्कारादिरस्मच्छ-ब्देन तत्साक्षी गृह्यते । तयोरेव प्रत्ययपदेन स्फुरणतया तद्वत्त्वेन प्रतीतितो विरोधो द्योतते । तत्रानात्मा प्रतीतिव्याप्यत्वात् , आत्मा च प्रतीतित्वात्प्रत्ययस्तयोर्व्यवहारतो विरोधो गोचरशब्दार्थः । युष्मदर्थो हि कौटस्थ्यादिस्वाभावात्मतिरस्कारेण सक्रियत्वादिनास्मदर्थोऽपि ब्रह्मास्मीत्यहङ्कारादिविलापेन पूर्णतया व्यवह्रियते । युष्मच्चास्मच्च युष्यदस्मदी ते, एव प्रत्ययौ तावेव गोचरौ तयोस्त्रिविधविरोधभाजोरन्यत्रैक्यायोगान्न तत्प्रमितिरित्यर्थः । </p> 
</div>
<div class="VyakhyaDescriptor" id="">	
	<p class="Avataranika">ऐक्यासंस्कारादतदध्यासेऽपि तादात्म्यसंस्कारादिदं रजतमितिवत्तदध्यासः स्यादित्याशङ्क्य, तस्यापि तत्प्रमितिपूर्वकत्वात्तस्याश्च तादात्म्यापेक्षत्वादात्मानात्मनोस्तदभावान्नेति मत्वा तयोस्तादात्म्याभावे हेतुमाह – </p>
	<p class="prateeka">विषयविषयिणोरिति । </p>
	<p class="Vyakhya">ऐक्याभावेऽपि जात्यादौ तादात्म्यादपौनरुक्त्यम् । नित्यानुभवविषयो युष्मदर्थो विषयो, विषयी त्वस्मदर्थो नित्यानुभवस्तयोर्दाह्यदाहकवन्मिथो विरुद्धयोर्जातिव्यक्तित्वादेरभावान्न तादात्म्यमित्यर्थः । </p>
</div>
<div class="VyakhyaDescriptor" id="">	
	<p class="Avataranika">उक्ताद्धेतोः सिद्धमभेदासम्भवं सदृष्टान्तमाह – </p>
	<p class="prateeka">तमः प्रकाशवदिति । </p>
	<p class="Vyakhya">न खल्वनयोरभेदः । न च तयोर्भावाभावत्वेन तदभावः, तमसोऽपि गुणवत्त्वादिना भावत्वात् । तथात्मानात्मनोरपि मिथो विरुद्धयोर्नाभेदोऽस्तीत्यर्थः । विमतौ नाभिन्नतया प्रमितौ मिथो विरुद्धत्वात्तमः प्रकाशवदिति । </p>
</div>	
<div class="VyakhyaDescriptor" id="">	
	<p class="Avataranika">विरोधफलमाह – </p>
	<p class="prateeka">इतरेतरेति । </p>
	<p class="Vyakhya">इतरस्येतरभावो नामेतरेतरत्वमैक्यमितरस्मिन्नितरभावस्तादात्म्यं तयोरप्रतीतावुक्तन्यायप्राप्तायां तत्संस्कारसिद्धिः । </p> 
</div>	
<div class="VyakhyaDescriptor" id="">	
	<p class="Avataranika">नन्वात्मानात्मनोरितरेतरभावाभावेऽपि तद्धर्माणां चैतन्यजाड्यादीनामितरेतरत्र भावः स्यात् । दृश्यते हि पुष्पपुटिकादौ पुष्पाभावेऽपि तद्धर्मगन्धानुवृत्तिः । तथा चेतरेतरत्रेतरेतरधर्मप्रमित्या तत्संस्कारात्तदध्यासः सिद्ध्यतीति । नेत्याह – </p>
	<p class="prateeka">तद्धर्माणामपीति । </p>
	<p class="Vyakhya">तयोरात्मानात्मनोर्धर्माश्चैतन्यजाड्यादयः, तेषामितरेतरत्र न भावः, मिथो विरुद्धयोर्धर्मिणोर्धर्माणामितरेतरत्र भावस्यादृष्टत्वात् , तेषां धर्मितादात्म्याच्चोक्तविरोधभाक्तत्वात् , धर्मिणमतिक्रम्य च तद्धर्माणामगमनात् । न हि गन्धोऽपि विना धर्मिणं पुष्पपुटिकादौ दृश्यते, सूक्ष्मेण स्वाश्रयेण सहैवोपलभ्यादन्यथा गुणत्वव्याघातात् । उत्क्रान्त्यधिकरणे चैतद्वक्ष्यति । तस्मात् तद्धर्माणामपि नेतरेतरत्र सत्त्वप्रमेत्यर्थः । </p>
</div>	
<div class="VyakhyaDescriptor" id="">	
	<p class="Avataranika">तथाप्यात्मानात्मनोरन्योन्यात्मकताध्यासस्य च किमायातमित्याशङ्क्याह – </p>
	<p class="prateeka">इत्यत इति । </p>
	<p class="Vyakhya">इति शब्देनाभेदप्रमित्यभावो हेतुरुक्तः । तत्फलमभेदसंस्काराभावोऽतः शब्दार्थः । </p> 
</div>	
<div class="VyakhyaDescriptor" id="">	
	<p class="Avataranika">यदात्मनो मुख्यं प्रत्यक्त्वं प्रतीतित्वमहङ्कारादिविलापनेन ब्रह्मास्मीति व्यवहार्यत्वं चोक्तं तदयुक्तम् , अहमितिप्रतीयमानत्वादहङ्कारवदित्याशङ्क्य संस्काराभावफलमध्यासाभावं वक्तुमधिष्ठानस्वरूपमाह – </p>
	<p class="prateeka">अस्मत्प्रत्ययगोचर इति । </p>
	<p class="Vyakhya">अहंवृत्तिव्यङ्ग्यस्फुरणत्वं तद्वत्त्वं वा हेतुः । अद्ये साधनविकलो दृष्टान्तो, द्वितीये त्वसिद्धिः । अतोऽनुमानायोगादात्मनो युक्तं मुख्यं प्रत्यक्त्वादीत्यर्थः । </p> 
</div>	
<div class="VyakhyaDescriptor" id="">	
	<p class="Avataranika">यदात्मनो विषयित्वं तन्न, अनुभवामीति व्यवहृतत्वादहङ्कारवदित्याशङ्क्याह – </p>
	<p class="prateeka">विषयिणीति । </p>
	<p class="Vyakhya">अनुभवामीति व्यवहृतत्वं तद्वाच्यत्वं, तल्लक्ष्यत्वं वा । नाद्यः, असिद्धेः । नेतरः, हेतुकैवल्यात् । अतो युक्तं विषयित्वमित्यर्थः । </p> 
</div>	
<div class="VyakhyaDescriptor" id="">	
	<p class="Avataranika">अहङ्कारस्य देहं जानामीति विषयित्वेऽपि मनुष्योऽहमित्यभेदाध्यासवदिहापि स्यादित्याशङ्क्याहङ्कारदेहयोर्जाड्यादिना तुल्यत्वादभेदाध्यासेऽपि चित्त्वेनात्मत्वेन वा जडेऽनवच्छिन्ने प्रतीचितद्विपरीताध्यासो न सिद्ध्यतीत्याह – </p>
	<p class="prateeka">चिदात्मक इति । </p>
	<p class="Vyakhya">दीपादेर्विषयित्वेऽपि चिदात्मकत्वाभावादपुनरुक्तिः । </p> 
</div>	
<div class="VyakhyaDescriptor" id="">	
	<p class="Avataranika">अहमिति प्रथाविशेषादात्मवदहङ्कारस्यापि मुख्यप्रत्यक्त्वादियोगादयुक्तं पराक्त्वादीत्याशङ्क्याह – </p>
	<p class="prateeka">युष्मदिति । </p>
	<p class="Vyakhya">अहङ्कारतत्साक्षिणोरहमित्येकरूपप्रथानङ्गीकारादहङ्कारादेः प्रातीतिकप्रत्यक्त्वादिभावेऽपि पराक्त्वाद्येव मुख्यमित्यर्थः । </p> 
</div>	
<div class="VyakhyaDescriptor" id="">	
	<p class="Avataranika">अहङ्कारादेर्बन्धत्वेनानर्थतया हेयत्वं सूचयति – </p>
	<p class="prateeka">विषयस्येति । </p>
	<p class="Vyakhya">तस्मादध्यासो मिथ्येति सम्बन्धः । </p> 
</div>	
<div class="VyakhyaDescriptor" id="">	
	<p class="Avataranika">मा भूदात्मन्यनात्माध्यासः, तद्धर्माणां तु जाड्यादीनां तस्मिन्नध्यासः स्यादित्याशङ्क्याह – </p>
	<p class="prateeka">तद्धर्माणाञ्चेति । </p>
	<p class="Vyakhya">न हि धर्मा धर्मिणमतिक्रमन्ते । नरविषाणादिधीवदात्मनि वैकल्पिकी जाड्यादिधीरित्यर्थः । </p> 
</div>	
<div class="VyakhyaDescriptor" id="">	
	<p class="Avataranika">आत्मनो मुख्यप्रत्यक्त्वादिभाक्त्वादनात्मतद्धर्माध्यासानधिष्ठानत्वेऽपि तद्वैपरीत्यादहङ्कारादेरात्मतद्धर्माध्यासाधिष्ठानत्वं स्यादित्याशङ्क्याह – </p>
	<p class="prateeka">तद्विपर्ययेणेति । </p>
	<p class="Vyakhya">अहङ्कारादौ जडे विषये ततो विपर्ययश्चैतन्यं तेनात्मना विषयिणश्चिदात्मनो योऽध्यासः स मिथ्येत्यन्वयः । </p> 
</div>	
<div class="VyakhyaDescriptor" id="">	
	<p class="Avataranika">नन्वनात्मन्यात्मानध्यासेऽपि तद्धर्माणामनुभवादीनां बुद्ध्यादावध्यासः स्यात्  । नभसो ध्वन्यभेदानध्यासेऽपि तद्भेदानां वर्णानां ह्रस्वो दीर्घो वेति ध्वनिविशेषेऽप्यध्यासदर्शनादित्यत आह – </p>
	<p class="prateeka">तद्धर्माणाञ्चेति । </p>
	<p class="Vyakhya">अनुभवादीनां बुद्धिवृत्त्युपाधौ तत्तन्त्रतया भानादुपचारात्तद्धर्मत्वम् । युक्तो वर्णानां ध्वनिभेदेष्वध्यासो जाड्यादिना तुल्यत्वादात्मधर्मत्वाभिमतानामनुभवादीनां चिद्रूपात्ततो भेदाभावान्न जडे बुद्ध्यादावध्यासोऽतुल्यत्वादित्यर्थः । अध्यासो नामान्यस्मिन्नन्यरूपताधीः स मिथ्येत्यविद्यमानतोच्यते । अर्थाध्यासो ज्ञानाध्यासश्चेत्यध्यासयोर्नास्तित्वं वक्तुं द्विरध्यासवचनम् । </p> 
</div>	
<div class="VyakhyaDescriptor" id="">	
	<p class="Avataranika">आक्षेपमुपसंहरति – </p>
	<p class="prateeka">इति भवितुमिति । </p>
	<p class="Vyakhya">इति युक्तमिति वक्तव्ये भवितुमित्याक्षेपस्य सम्भावनैव मूलं न मानमिति दर्शयितुमुक्तम् । तदेवं मातृत्वादिबन्धस्य वस्तुतया विषयाद्यभावादनारभ्यमिदं शास्त्रमित्याक्षेप्तुर्विवक्षितम् । </p> 
</div>	
<div class="VyakhyaDescriptor" id="">	
	<p class="Avataranika">अध्यासस्य नास्तित्वमयुक्तत्वादभानाद्वेति विकल्प्याद्यमङ्गीकरोति – </p>
	<p class="prateeka">तथापीति । </p> 
</div>	
<div class="VyakhyaDescriptor" id="">	
	<p class="Avataranika">द्वितीयं प्रत्याह – </p>
	<p class="prateeka">अयमिति । </p>
	<p class="Vyakhya">मनुष्योऽहमिति प्रतीतेरध्यासस्वरूपापलापायोगात् , अस्याश्च देहातिरिक्तात्मवादे प्रमात्वाभावात् , तदनुरूपं कारणं कल्प्यमिति भावः । </p>
</div>	
<div class="VyakhyaDescriptor" id="">	
	<p class="Avataranika">अपरोक्षमध्यासं द्वेधा विभजन्विशेषं निर्दिशति – </p>
	<p class="prateeka">लोकव्यवहार इति । </p>
	<p class="Vyakhya">लोक्यते मन्श्योऽहमिति ज्ञायत इति ज्ञानोपसर्जनोऽर्थाध्य्सः, लोकविषयो व्यवहार इत्यर्थोपसर्जनो ज्ञानाध्यासश्चोक्तः । </p> 
</div>	
<div class="VyakhyaDescriptor" id="">	
	<p class="Avataranika">कोऽयमध्यासो यो विषयादिसिद्धिहेतुरित्याशङ्क्य तल्लक्षणमाह – </p>
	<p class="prateeka">अन्योन्यस्मिन् इत्यादिना धर्मधर्मिणोः इत्यन्तेन । </p> 
</div>	
<div class="VyakhyaDescriptor" id="">	
	<p class="Avataranika">तत्रान्यस्मिन्नन्यावभास इत्युक्ते प्रतिमायां देवतादृष्टिरपि भ्रान्तिः स्यात्ततो विशिनष्टि - </p>
	<p class="prateeka">अन्योन्यस्मिन्निति । </p> 
</div>	
<div class="VyakhyaDescriptor" id="">	
	<p class="Avataranika">तत्र देवतादृष्टिमात्रमारोग्यं न प्रतिमादृष्टिः ’ब्रह्मदृष्टिरुत्कर्षात्’ इति न्यायात् । पटे तन्तवः स च तन्तुष्विति लोकवादिदृष्ट्या तन्तुपटयोरन्योन्याधारत्वधियोऽध्यासत्वप्राप्तावुक्तम् – </p>
	<p class="prateeka">अन्योन्यात्मकतामिति । </p>
	<p class="Vyakhya">पटः शुक्लः शुक्लः पटं इति प्रमाव्यावृत्त्यर्थमितरेतराविवेकेनेति । इत्यभावे तृतीया । स्वरूपविवेकतिरस्कारेणाभेदधीरध्यासो नैवं शुक्लपटादिधीरित्यर्थः । </p>
</div>	
<div class="VyakhyaDescriptor" id="">	
	<p class="Avataranika">स एवायमयमेव स इत्यैक्यप्रमां प्रत्याह – </p>
	<p class="prateeka">विविक्तयोर्धर्मधर्मिणोरिति । </p>
	<p class="Vyakhya">औपाधिकब्दाभेदाभासतिरस्कारेण प्रत्यभिज्ञायामैक्यं प्रमीयते विविक्तयोर्धर्मिणोर्विवेकं तिरस्कृत्यक्यधीभ्रान्तिरित्यर्थः । </p> 
</div>	
<div class="VyakhyaDescriptor" id="">	
	<p class="Avataranika">प्रत्यभिज्ञानेऽपि कालद्वयवैशिष्ट्यादस्ति विवक्ततेति विविक्तपदस्यातद्व्यावर्तकत्वमाशङ्क्याह – </p>
	<p class="prateeka">अत्यन्तेति । </p> 
</div>	
<div class="VyakhyaDescriptor" id="">	
	<p class="Avataranika">आत्मनो बुद्ध्यादेश्च स्वच्छत्वादिना साम्यात् , अत्यन्तविवेकासिद्धिमाशङ्क्य जडत्वाजडत्वयोस्तद्धर्मयोरत्यन्तव्वेकाद्धर्मिणोरपि तत्सिद्धिरित्याह – </p>
	<p class="prateeka">अत्यन्तविविक्तयोर्धर्मधर्मिणोरिति । </p>
	<p class="Vyakhya">उक्तरूपयोर्धर्मधर्मिणोरन्योन्यस्मिन्नन्योन्यात्मकतारूप इतरेतरविवेकात्मकोऽध्यास इति समुदायार्थः । अन्योन्यदर्मांश्चेति पृथक्कथनमन्धोऽहमित्यादौ धर्माध्यासे प्राधान्यसूचनार्थम् ॥ </p> 
</div>	
<div class="VyakhyaDescriptor" id="">	
	<p class="Avataranika">नन्वितरेतराविवेकार्थं द्वयोः स्वरूपतिरस्कारे कथमन्योन्यस्मिन्निति लक्षणांशसिद्धिः, तत्सिद्धये द्वयोः स्वरूपोपस्थितौ कथमविवेकोपपत्तिरत आह – </p>
	<p class="prateeka">सत्येति । </p>
	<p class="Vyakhya">सत्यमनिदं चैतन्यम् , तस्य संसृष्टरूपेणाध्यस्तत्वेऽपि स्वरूपेणानध्यस्तत्वात् । अनृतमहंकारादिः, स्वरूपत्ऽप्यध्यस्तत्वात् । तदुभयमिथुनीकरणरूपोऽध्यास इति यावत् । असत्यसर्पस्य सत्यरज्ज्वां तन्मात्रतया निमज्जनवत् , असत्याहंकारादेः सत्यचिन्मात्रतया निमज्जनादेकत्वधीः, सत्यासत्ययोरात्मानात्मनोस्तर्कतो विविच्यमानत्वात् , अन्योन्यस्मिन्निति लक्षणांशश्च सम्भवतीति भावः ॥ </p> 
</div>	
<div class="VyakhyaDescriptor" id="">	
	<p class="Avataranika">किं पुनरध्यासस्य कारणमित्याशङ्क्य निमित्तमात्रमुपादानं वा निमित्तविषयो वा पृच्छ्यत इति विकल्प्याद्यौ प्रत्याह – </p>
	<p class="prateeka">मिथ्येति । </p>
	<p class="Vyakhya">मिथ्या च तदज्ञानं च तन्निमित्तमुपादानं यस्य सोऽध्यासस्तथा । तत्र मिथ्येत्युक्ते भ्रान्तिज्ञानप्राप्तावज्ञानमित्युक्तम् । तन्मात्रग्रहे ज्ञानाभावशङ्कायां मिथ्येति । तेनानिर्वाच्यत्वेनाभावविलक्षणं ज्ञाननिवर्त्यमनाद्यज्ञानम् । तदुपादानोऽध्यास इत्यर्थः । एतदेवाज्ञानं संस्कारकालकर्मादिरूपेण परिणतमध्यासनिमित्तमिति वक्तुं निमित्तग्रहणम् । </p> 
</div>	
<div class="VyakhyaDescriptor" id="">	
	<p class="Avataranika">निमित्तविशेषप्रश्नं प्रतिवक्ति – </p>
	<p class="prateeka">नैसर्गिक इति । </p>
	<p class="Vyakhya">प्रत्यक्चैतन्यसत्तामात्रानुबन्धी । प्रवाहरूपेणानादिरिति यावत् । न च प्रवाहरूपस्य प्रवाहिव्यतिरेकिणोऽसत्त्वात् , प्रवाहिव्यक्तीनां च सादित्वात् , कुतो नैसर्गिकत्वमिति वाच्यम् , प्रवाहिव्यक्तीनामन्यतमव्यक्त्या विना पूर्वकालानवस्थानं कार्येष्वनादितेत्यभ्युपगमात् । यद्वा कारणरूपेणास्यानादित्वम् , कार्यात्मना नैमित्तिकत्वमित्युभयमविरुद्धम् । अध्यस्य, मिथुनीकृत्येति क्त्वाप्रत्ययः, नाध्यासस्य पूर्वकालत्वमन्यत्वं च लोकव्यवहारादङ्गीकृत्य प्रयुक्तः, लोकव्यवहारस्याध्यासतया क्रियान्तरत्वाभावात् , अतो वस्तुतोऽपौर्वार्येऽपि विशेषणमेदेन कल्पितमेदं, वस्तुतत्प्रतिपत्तिक्रमेण पौर्वापर्यं च । </p> 
</div>	
